<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>In difesa della matematica, di Giovanni Vacca</title>
  <link href="../Styles/Style0001.css" rel="stylesheet" type="text/css"/>
</head>

<body>
  <p class="testo_frontespizio_titolo">IN DIFESA DELLA MATEMATICA</p>

  <p class="testo_frontespizio_autore">di GIOVANNI VACCA</p>


  <p>
  Ognuno che non sia ignaro di matematica considera le concezioni di questa scienza tra le più alte a cui sia assorto lo spirito umano.
  </p>
    
  <p>
  Le opere di Euclide e di Archimede costituiscono un monumento <i>aere perennius</i>, nella contemplazione del quale hanno trovato le più pure emozioni estetiche, le varie generazioni interposte tra la nostra età e la loro.
  </p>
  
  <p>
  Però come le opere di Giotto e di Dante, come i capolavori dell’arte, anche quelli della matematica sono finora nascosti ai più: coloro, e sono molti senza dubbio, che potrebbero ammirarli ne sono per la maggior parte distolti dalla forma di civiltà in cui viviamo.
  </p>
  
  <p>
  Quasi tutti i pochi privilegiati che possono leggere, pensare e scrivere, per il solo fatto di sapere far una di queste cose, si credono di aver con ciò acquistata la possibilità di conoscere e sapere tutto ciò che cade sotto i loro occhi.
  </p>
  
  <p>
  E si fabbricano per le cose che sfuggono ai loro studi affrettati od incompleti, od alla loro mente inadatta, una specie di scetticismo superficiale e puerile che giustifica di fronte a loro stessi la loro ignoranza.
  </p>
  
  <p>
  Benedetto Croce, che con tanto acume ha demolito e va demolendo le costruzioni goffe e presuntuose di uomini che hanno voluto tutto sapere e tutto classificare, mi sembra esser caduto a sua volta nello stesso difetto allorchè nella sua ultima memoria sui <i>Lineamenti di una logica</i> esprime dei giudizi sulla matematica e sulla logica matematica.
  </p>
  
  <p>
  «Molti s’immaginano, egli dice (p. 17), di poter comprendere.... l’arte stornando l’esame dai capilavori e dalle opere grandiose per portarlo... sugli sgorbii dei fanciulli o sui graffiti dei selvaggi; nel che non guadagnano mai nulla, e solo riescono talvolta a complicare il problema, essendo spesso molto dubbio se i fatti presi in esame sieno, e in qual grado, veri e propri fatti estetici: per non dire del peggior caso, in cui viene spezzata un’opera d’arte in particelle dalle quali lo spirito artistico è volato via, donde gli errori gravissimi, che menano a concepir l’arte quasi aggregato meccanico.»
  </p>
  
  <p>
  Si può essere proprio certi che del procedere matematico possa valere come esempio (p. 78) una qualsiasi operazione elementare dell’aritmetica, per esempio la moltiplicazione 3 × 4 = 12?
  </p>
  
  <p>
  Bisognerebbe allora dire che non v’è analfabeta italiano od abissino che non abbia un’idea del procedere matematico perchè non ignora questa triviale affermazione.
  </p>
  
  <p>
  Eppure è su questa, o su qualche altra non meno banale, tolta da Euclide, che la maggior parte dei filosofi, specialmente da Kant in poi, crede di potersi basare per studiare le leggi e le limitazioni del pensiero matematico.
  </p>
  
  <p>
  La verità è, che al pari delle opere d’arte non si può pretendere di spezzare un’opera matematica, pretendendo poi che il pensiero divino che essa racchiude si suddivida nei varî frammenti: una frase di Archimede non si può staccare dall’insieme proprio come un verso di Dante od una pennellata di Giotto.
  </p>
  
  <p>
  Una prova di questa verità la si ha nel fatto esattamente corrispondente a quanto si ha nell’arte: una traduzione di Archimede in italiano è tanto lontana dal trasmetterci l’armonia e l’intima bellezza del pensiero greco, quanto può esserlo una versione francese di Dante, od una copia dall’originale di un quadro di Raffaello.
  </p>
  
  <p>
  Chi sa le quattro operazioni e anche qualche altra di più, non sa ancora la matematica, come chi sa disegnare non è pittore.
  </p>
  
  <p>
  Questo è chiaro per chi ha potuto ammirare una delle più grandiose concezioni dello spirito umano; i <i>Principia philosophiae naturalis</i> di Isacco Newton.
  </p>
  
  <p>
  Potranno bene dei piccoli filosofi staccare una frase da quest’opera monumentale torcendone il senso, o ciò che è assai peggio restando con una frase priva di senso, in mano, com’è quella riferita dal Croce (p. 78) «che cioè un corpo in movimento, non sottomesso all’azione di altre (!) forze, percorre in tempi eguali spazi eguali.»
  </p>
  
  <p>
  Ma le discussioni più sensate intorno a questi frammenti non conducono che ad una sola conclusione che il Croce, senza forse rendersene del tutto ragione, intuisce allorchè dice (p. 79) che i principii delle matematiche considerati rigorosamente.... risultano tutti falsi.
  </p>
  
  <p>
  Per rendersi ragione del perchè, quasi in ogni tempo, vi siano state persone còlte in altri rami dello scibile, ma con idee così storte in fatto di matematica, mi sembra che si possa ancora addurre a schiarimento la storia dell’arte.
  </p>
  
  <p>
  Non diversi dagli artisti di qualche secolo fa, molti matematici per accrescersi credito, o giustificare la loro ignoranza, affermano che nei libri moderni, e specialmente nei loro, sta racchiuso tutto quanto prima di loro era stato scritto, ed in forma migliore.
  </p>
  
  <p>
  Ma il loro miglioramento non è spesso, molto diverso dai restauri di quei vandali che ricoprivano con calce e stucco, dopo averli mutilati, splendidi capitelli medioevali, per foggiarli in orribili volute barocche o pseudo-classiche.
  </p>
  
  <p>
  Di qui il poco credito che ha finora la storia della matematica, e l’indifferenza verso coloro che amano contemplare le pagine immortali de’ suoi classici.
  </p>
  
  <p>
  L’affermazione di Giambattista Vico, riferitaci dal Croce (p. 80), «alle menti già dalla metafisica fatte universali non riesce agevole quello studio proprio degli ingegni minuti», se anche ha potuto valergli di scusa per non essere andato oltre la quinta del primo libro di Euclide, non ha maggior valore di quella più pedestre: «Per chi ci trova gusto, buon divertimento!» di chi vede l’archeologo raccogliere con cura monete, o cocci di vasi greci, o lo studioso dell’arte grattare muri con ansia o con pazienza infinita per veder riapparire pitture corrose e guaste di Giotto, o il letterato svolgere con cautela i papiri inceneriti di Ercolano.
  </p>
  
  <p>
  Vi è un’altra fonte di equivoci, non imputabile ai matematici, ma a quelli che prendendo in mano un volume che non capiscono, ne leggono soltanto la prefazione, l’indice e le poche frasi a cui riescono a dare un senso scorrendolo qua e là.
  </p>
  
  <p>
  Gli assiomi e i postulati di un libro di matematica, poniamo ad es. quelli dei <i>Principia</i> di Newton, non sono intelligibili per sè stanti; ma hanno un senso soltanto per quelli che sono disposti a leggere il libro.
  </p>
  
  <p>
  La loro credibilità, la loro origine, la loro utilità non esiste in astratto, ma esiste soltanto per l’uso che ne è stato fatto da Newton, e da coloro che dopo di lui se ne sono serviti per descrivere determinati fenomeni naturali.
  </p>
  
  <p>
  E la fiducia quasi illimitata che in essa ripongono i matematici e, per riflesso, gli altri uomini che di questi hanno bisogno, proviene essenzialmente dal fatto che essi sono stati dedotti da Newton da un maraviglioso complesso di verità, contenuto nel suo libro, e di cui essi costituiscono il legame più semplice e sottile che possa pensarsi.
  </p>
  
  <p>
  Ma se anche cento psicologi o filosofi in genere avessero dimostrata la naturalezza di quei postulati, senza che nessun Newton se ne fosse servito, essi non sarebbero tuttavia che delle frasi prive di senso come esse restano nei libri dei filosofi che indagano l’origine delle idee di spazio, di tempo, etc.
  </p>
  
  <p>
  Ad una arguta frase recente che «la matematica è una scienza in cui non si sa mai di che cosa si parli, nè se ciò di cui si parla sia vero» è stato attribuito dal Croce (p. 78) un senso molto lontano da quello che essa ha.
  </p>
  
  <p>
  Il senso della prima parte, che cioè la matematica è una scienza che non sa di che cosa parla è all’incirca quello stesso della frase: in giurisprudenza non si sa mai di chi si parla, perchè Tizio, Caio e Sempronio non sono nessuno. Il senso poi della seconda parte che cioè non si sa se ciò che si dice sia vero è in fondo, questo: che non è lecito considerare un teorema indipendentemente dai postulati e dalle definizioni che ci permettono di leggerlo (cioè di capire il senso che esso ha); e che inoltre ogni sistema di postulati, di definizioni e di teoremi, è in certa misura arbitrario.
  </p>
  
  <p>
  Ma ciò non di meno, i matematici al pari dei pittori, dei poeti e dei letterati, di ogni tempo e di ogni luogo, dagli antichi babilonesi, ai lontani cinesi, sanno assai bene di che parlano, e sanno che è vero ciò che dicono, qualunque sia la forma da essi adoperata, e qualunque sia il sistema da essi adottato.
  </p>
  
  <p>
  Ma così spiegata, se risalta la verità, sparisce l’arguzia della frase, ed anche le deduzioni che il Croce vuol trarne.
  </p>
  
  <p>
  La matematica ha, come la poesia, un linguaggio; come la musica, delle note. Ma non è soltanto un linguaggio. Io capisco benissimo la indifferenza e la noia che le formule della logica matematica, l’ultima e la più sottile e profonda forma del pensiero matematico, possano destare in chi non trova gusto nelle più semplici strutture di Euclide e di Archimede.
  </p>
  
  <p>
  Ma non mi so in nessun modo spiegare, se non come un’involontaria applicazione del metodo dei positivisti, così ben combattuti dal Croce stesso, il suo giudizio che gli scienziati si <i>inaridiscano</i> la mente studiando logica matematica (p. 43) la quale <i>non corrisponderebbe ad un bisogno fortemente sentito</i>, cosicchè sarebbe male impiegato il tempo dedicato a questi studi.
  </p>
  
  <p>
  Recentemente, al Poincarè è sfuggita una affermazione dello stesso genere, allorchè chiamò <i>ridicole</i> la grammatica e la costruzione della lingua tedesca!
  </p>
  
  <p>
  Non mi sembra qui opportuno di mostrare ai lettori del Leonardo, che cosa la logica matematica sia, sebbene l’impresa non mi sembri troppo ardua.
  </p>
  
  <p>
  Per darne tuttavia un’idea approssimata, io direi che la logica matematica altro non è che l’Algebra condotta alla sua perfezione.
  </p>
  
  <p>
  Ora «<quote>quanto più l’algebra è perfetta (osservava Rafael Bombelli nel 1572) tanto meno a quella veggio darsi opera, al che hauendo hauuto io più uolte consideratione, ne sapendomi immaginare da che ciò procedesse (benchè dalla diffidenza, la quale hanno gli huomini di non poterla apprendere per la poca cognitione, che di quella si ha e uso suo, dicessero, che restavano) ma (per dirla come la intendo) penso più tosto, che molti si vogliono coprire con questo, e se la verità volessero dire; accuserebbono la debolezza del suo ingegno e rozzezza: perchè versando tutte le Matematiche intorno alle speculationi; invano si affatica, chi speculativo non è a volerle apprendere...</quote>» (nella prefazione all’Algebra, Bologna, 1572).
  </p>
  
  <p>
  La matematica è la lingua parlata da coloro che potrebbero chiamarsi studiosi di <i>filosofia naturale</i>.
  </p>
  
  <p>
  Lo studio della loro lingua, quando anche fosse completo e soddisfacente, non potrebbe dare un’idea di ciò che i filosofi della natura pensino.
  </p>
  
  <p>
  Chi cerca di analizzare le idee isolate ed i simboli che costituiscono le loro opere si avvicina meno alla pittura del chimico che ne studia i colori.
  </p>
  
  <p>
  Che cosa fanno adunque i  <i>filosofi della natura</i>? Esiste un metodo per analizzarne le opere senza che esse svaniscano, per classificarle come si fa di quelle dei pittori, dei filosofi, dei musici?
  </p>
  
  <p>
  Senza pretendere di voler rispondere in poche parole a queste domande, ricorrerò al solito, ad alcuni esempi.
  </p>
  
  <p>
  Un giuoco, si giuoca soltanto allorchè nessuno dei due avversari conosce il modo per vincere sempre. Vi sono molti giuochi abbandonati, perchè c’è una regola applicando la quale il primo che incomincia a giuocare <i>vince sempre</i>.
  </p>
  
  <p>
  Il trovare una tale regola, comincia ad essere matematica.
  </p>
  
  <p>
  Ed ancora: io vedo dalla finestra uno che va tranquillamente e di passo eguale per la via: non mi preoccupa, lo guardo con indifferenza. Ne vedo un altro che va su e giù sotto la mia finestra e passa da un marciapiede all’altro in modo irregolare: me ne preoccupo subito.
  </p>
  
  <p>
  Così l’astrologia non è nata dal moto del sole, diurno od annuo: il succedersi regolare dei giorni e delle stagioni non ha bisogno di molte parole per diventar naturale.
  </p>
  
  <p>
  Anche il regolare movimento delle stelle fisse ha lasciato tranquille le generazioni passate.
  </p>
  
  <p>
  Soltanto il moto irregolare dei pianeti ha turbato per molti secoli gli uomini.
  </p>
  
  <p>
  E durante migliaia d’anni, sacerdoti, astrologi e matematici indagarono e studiarono. E le folle attendevano ansiose le loro risposte, e si preoccupavano se le predizioni non si verificavano.
  </p>
  
  <p>
  Galileo e Newton hanno indicato agli uomini la via che i pianeti percorrono; da allora in poi l’astrologia è morta: le folle non pensano più agli astri. I filosofi della natura ci pensano ancora.
  </p>
  
  <p id="firma" class="testo_laterale">
  Giovanni Vacca
  </p>
  
  <p>
  <i>Firenze <date>Giugno 1905</date></i>
  </p>
</body>
</html>
