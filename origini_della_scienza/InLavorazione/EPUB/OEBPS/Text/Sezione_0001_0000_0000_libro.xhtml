<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="it" lang="it">
<head>
  <title>Origini della scienza di Giovanni, Vacca</title>
  <link href="../Styles/Style0001.css" rel="stylesheet" type="text/css"/>
</head>

<body>

<h1>I</h1>
<h1 id="cap_001">Perchè non si è sviluppata la scienza in Cina</h1>

<p class="testo_centrato">
<i>
Conferenza tenuta mercoledì 25 aprile 1945 al Centro di Sintesi Scientifica, in Roma
</i>
</p>

<p class="testo_distanziato">
Desidero al principio di questo discorso rendere omaggio alla memoria di Ting Wen-chiang, nato nel 1887, morto tragicamente nel gennaio 1936, forse il migliore e il più nobile di quel migliaio di Cinesi che conobbi e di cui conservo grata memoria, nei due anni passati in Cina, nel 1907-1908.
</p>

<p>
Ebbi l’occasione di compiere con lui, durante un mese, il mio viaggio di ritorno dalla Cina. Egli era allora poco più che ventenne. Dopo aver studiato scienze geologiche in Europa, divenne professore all’Università di Pechino, direttore dell’Ufficio Geologico della Cina e segretario dell’Accademia delle Scienze di Pechino.
</p>

<p>
Il mio viaggio in Cina era stato in origine progettato da me in seguito ai primi studi di cinese, desideroso di vedere fino a che punto fosse esistita nella Cina antica una scienza di cui parlavano in modo confuso studiosi e missionari d’Europa. Il risultato fu negativo; gli antichi Cinesi non avevano mai posseduto una scienza molto sviluppata, nè questa riuscì mai a svilupparsi in Cina se non a contatto con l’Europa nel secolo XX. Ma ebbi però un compenso assai maggiore, di più ampia portata. Mi persuasi cioè che il popolo cinese, che conta ancor oggi più di trecento milioni di abitanti, non è un popolo antiquato, conservatore, misoneista, xenofobo, ma è invece dotato di un’attività più recente della nostra, pieno di vita e di fervore, desideroso di apprendere e di sapere.
</p>

<p>
Ho espresso queste mie convinzioni in vari scritti, specialmente nel 1915 e nel 1928; desidero ora riassumere il risultato a cui sono pervenuto, insolito e quasi paradossale una trentina d’anni or sono, ma che oggi si impone di fronte allo sviluppo contemporaneo della Cina e dell’Estremo Oriente.
</p>

<p>
Desidero anzitutto porre una breve premessa di carattere etnologico. Ormai non regge più in nessun modo un’opinione che era corrente verso la fine del secolo XIX, che cioè gli uomini che popolano ed hanno popolato la terra differiscano gli uni dagli altri per la loro intelligenza, che cioè questa, rudimentale e quasi animale nei primordii della vita preistorica, si sarebbe soltanto, con un’evoluzione continua, sviluppata, evoluta ed arricchita. È vero soltanto, ed è ovvio, che il patrimonio delle cognizioni acquistate dagli uomini allorchè essi hanno appreso a trasmetterlo da una generazione all’altra ed a conservarle con l’insegnamento orale e con la scrittura, va crescendo con una certa continuità. Ma il progresso dell’intelligenza sembra essere assai più limitato e circoscritto di quanto non si creda. La vita intellettuale dei popoli preistorici più antichi non era forse meno complessa di quella delle civiltà successive. Le differenze principali che noi riconosciamo tra i vari popoli dipendono piuttosto dalla possibilità che essi hanno avuto di prendere conoscenza e contatto con i risultati raggiunti da altri popoli e da altre civiltà.
</p>

<p>
La limitazione al progredire del sapere dipende dal diverso grado di attitudini, assai varie nelle varie direzioni dello spirito umano, nelle diverse razze umane; dalla capacità di attenzione, la quale è assai variabile da individuo a individuo, la quale si accresce con l’uso continuo, con l’educazione e soprattutto con la volontà. È questa capacità di attenzione, la quale si sviluppa e si accresce soltanto nei popoli che hanno ideali e mete ben chiare e che si affina e diventa quasi ereditaria se è esercitata nelle generazioni successive, ma che si affievolisce rapidamente e riconduce i popoli alla barbarie se cessa o diminuisce la curiosità o il desiderio di sapere.
</p>

<p>
Questa osservazione permette di spiegare come in un brevissimo periodo di tempo popolazioni prive di ogni cultura, ritenute barbare, sappiano sorgere, a grandi altezze, come è accaduto ad esempio, per i Macedoni tra i Greci, per i Romani tra i popoli italici, per gli anglosassoni germanici nel nostro medioevo, e in tempi recentissimi, nei successivi sbalzi del popolo giapponese al primo contatto con la civiltà cinese, ed ai nostri giorni con la civiltà europea.
</p>

<p>
Ma lo sviluppo della scienza procede ininterrotto di generazione in generazione, si trasmette da un popolo all’altro, con una semplicità che soltanto gli storici moderni della scienza riescono a porre in luce. Questo sviluppo non è però uniforme. Durante periodi più o meno lunghi, conservativi, in cui si trasmettono le nozioni apprese, l’opera degli studiosi è in gran parte stazionaria e consiste nell’esporre e chiarificare. Questi periodi si alternano con periodi più brevi nei quali gruppi assai ristretti di pochi individui (talvolta uno solo il quale raduna intorno a sè pochi discepoli) creano nuove dottrine, aprono vie nuove e accrescono il sapere o la potenza dell’uomo civile.
</p>

<p>
Questo modo di vedere, mentre si accorda colle teorie svolte recentemente dal prof. A. C. Blanc, è naturalmente in opposizione con quelle pure svolte con acutezza e diligenza dalla scuola sociologica francese, specialmente nei volumi di L. Levy-Bruhl. Se fosse vero che la logica cinese è una mentalità <i>prelogica</i>, se ne dovrebbe trarre la conclusione logica che non potremmo considerarci veramente fratelli, come io penso e credo invece che siamo, con gli uomini di tutto il mondo, ma dovremmo in un modo o nell’altro ritenerci inevitabilmente separati da essi e, presto o tardi, l’orgoglio di razza in forme vecchie o in forme nuove risorgerebbe.
</p>

<p>
Ne è una prova una lettera malaugurata, fonte d’infiniti guai, scritta da Herbert Spencer il 26 agosto 1892, ad un uomo di Stato giapponese, il barone Kaneko Kentarò che gli aveva chiesto il suo parere sui matrimoni misti fra Giapponesi ed Europei. Lo spettro del dominio straniero in Giappone, un fato simile a quello che durante qualche secolo (ma forse non per molto tempo ancora) ha subito l’India, sarebbe stata la necessaria conseguenza del contatto con l’Europa.
</p>

<p>
Isolarsi, star più lontano che fosse possibile dall’Europa, era la via consigliata dal filosofo inglese. Gli storici della seconda guerra mondiale vedranno quale influenza dannosa questa gretta dottrina positivistica ha esercitato sull’anima del popolo giapponese e lo ha condotto alla nuova guerra.
</p>

<p>
Timori analoghi, per quanto infondati, serpeggiano (più confusamente) anche oggi nelle folle degli Stati Uniti d’America. Li credo infondati e devono essere combattuti.
</p>

<p>
Desidero però essere esatto nell’apprezzare l’opera poderosa del sociologo francese Lévy-Bruhl, m. nel 1939.
</p>

<p>
Nell’introduzione al suo ultimo volume del 1935, sulla mitologia primitiva, riconosce (p. XI – parlando degli Eschimesi) che <cite>«senza dubbio la struttura fondamentale dello spirito umano è dappertutto la stessa: quando i primitivi hanno il sentimento vivo e netto di una contraddizione, essa li urta non meno di noi. La respingono con la stessa energia».</cite> In questa affermazione mi sembra si respinga l’opinione che esista presso i popoli primitivi una <i>mentalità prelogica</i>.
</p>

<p>
Il Lèvy-Bruhl aggiunge, è vero, un ma: <cite>«Ma uno dei caratteri distintivi della loro mentalità consiste precisamente in questo: spesso ciò che per noi è contraddittorio non sembra loro tale e li lascia indifferenti. Essi sembrano allora adattarsi alla contraddizione ed in questo senso sono prelogici».</cite>
</p>

<p>
È un atteggiamento simile a quello dei Giapponesi: insegnano nelle loro scuole che l’Imperatore discende dalla Dea del Sole scesa sulla terra, vestita di panni che non si sa quando e da chi son stati tessuti... Io credo, d’accordo con i missionari cattolici da S. Francesco Saverio in poi, che i Giapponesi sono capaci di liberarsi da questa orientazione mistica che somiglia al <i>credo quia absurdum</i>, ma è l’espressione non di una rinuncia alla logica, ma soltanto del riconoscimento dell’impotenza dell’uomo che cerca un ordine nel mondo, lo intuisce ma sente che gli mancano le parole.
</p>

<p>
Chi oserebbe accusare Dante, questa mente così acuta e così logica, di mentalità, prelogica, allorché conclude:
</p>

<blockquote>
<p class="testo_centrato">
<i>O quanto è corto il dire, e come fioco<br/>
Al mio concetto!</i>
</p>
</blockquote>

<p class="testo_destro">
(Par., XXXIII, 121)
</p>

<p>
allorchè sente l’impotenza di spiegare il mistero della Trinità col quale chiuse il suo canto immortale!
</p>

<p>
I Cristiani giapponesi che hanno testimoniato col loro sangue la sicurezza della loro fede, hanno anche dimostrato che non è una insufficienza logica della loro mente che li ha costretti ad accettare un mito assurdo, ma è soltanto un’eredità culturale a cui sanno rinunciare quando sanno sostituirla con una credenza più semplice, limpida e chiara, colla nostra fede.
</p>

<p>
Ma torniamo al nostro tema.
</p>

<p>
Se uno domanda perchè un Cinese, per esempio nel secolo XVIII, non ha costruito un aeroplano, non si può rispondere dicendo che si tratta di un individuo appartenente ad una razza inferiore o dotato di cognizioni più rudimentali. E nemmeno si può pensare che abbiano la stessa capacità inventiva un Cinese d’oggi, il quale sia soltanto a conoscenza delle teorie moderne, quali si insegnano e si apprendono nelle scuole superiori e nelle Università ed uno studioso della vecchia Europa. Ancor meno è da credere che le scoperte e le invenzioni scientifiche siano qualche cosa di casuale, che nascono senza ragione apparente, qua e là, nei vari popoli e nelle varie epoche, di guisa che, a confermarne l’origine casuale, si verifichino qua e là, abbastanza frequentemente, scoperte coincidenti e indipendenti.
</p>

<p>
La storia del pensiero scientifico dimostra invece il contrario, e cioè che ogni scoperta ed ogni nuovo risultato è strettamente concatenato con gli sforzi, continuati attraverso i secoli, di menti umane continuamente tese allo stesso scopo. Così nell’esempio ora citato dell’aeroplano, bisogna anzitutto pensare al desiderio che ebbero gli antichi Greci di volare, imitando gli uccelli. La leggenda di Dedalo inizia con ragione la storia dell’aeronautica. Porre un problema è un primo passo verso la soluzione. Le ricerche di Aristotele e di Teofrasto sulla vita degli animali sono un secondo passo. I principii della meccanica, intravisti da Aristotele e precisati da Archimede, sono un passo successivo. La costruzione di automi e di macchine destinate a riprodurre vari moti meccanici, descritti da Erone, sono ancora un altro passo. Un progresso ulteriore è compiuto con l’invenzione delle armi da fuoco e delle macchine che utilizzano la forza espansiva del vapore, già note ai Greci. La graduale familiarizzazione con la meccanica delle esplosioni, che avvengono nelle armi da fuoco, ha condotto con una serie quasi ininterrotta di tentativi, da quelli rudimentali di Papin fino ai moderni motori a scoppio; e d’altra parte l’analisi concettuale dello studio dei moti dei proiettili ha condotto Galileo, dopo cinquant’anni di meditazioni, alla formulazione semplice e chiara delle prime leggi della meccanica.
</p>

<p>
Ancora lo studio delle traiettorie dei proiettili ha condotto gli studiosi, da Tartaglia e da Cardano in poi, fino a Newton ed ai moderni scrittori di balistica, alla formulazione delle leggi della resistenza dell’aria. Lo studio di queste ultime leggi è stato sviluppato da Newton per demolire le confuse e fantastiche teorie di Cartesio sui vortici e per dimostrare che le comete girano intorno al sole descrivendo parabole esattissime senza alcuna perturbazione incontrata da un mezzo resistente. D’altra parte Giovanni Alfonso Borelli (sviluppando un’idea di Galileo, che a sua volta aveva sviluppato un’idea di Aristotele) studiò durante tutta la sua vita il moto degli animali in un’opera celebre, stampata qui in Roma mentre egli moriva, nel 1680, nella quale un intero capitolo è dedicato allo studio del volo degli uccelli. Anche qui la soluzione, dei problemi posti è errata; ma questi sono posti con precisione ed è per la prima volta considerato il problema meccanico che bisognava risolvere per capire perchè gli uccelli volano.
</p>

<p>
Il problema posto da Borelli, sarà risolto quasi due secoli dopo da un celebre fisiologo francese, Ernesto Marey, il quale dopo vent’anni di studio del moto degli animali, dedica infine nel 1889 un intero volume al volo degli uccelli. Ma è un volume conclusivo, nel quale sono descritti con precisione, ma non ancora costruiti, i primi aeroplani; vi è indicata l’ampiezza delle ali il peso del motore, e la forza del motore. Si prevede anche che il futuro motore degli aeroplani sarà un motore a scoppio. Marey fu aiutato nella sua opera dalle ricerche dei fisici, le prime delle quali risalgono a Newton, i quali avevano precedentemente approfondito lo studio della resistenza dell’aria. Questo studio aveva formato oggetto degli studi di Newton, perchè egli voleva dimostrare l’inesistenza dei vortici di Cartesio, e di qualunque mezzo resistente che avrebbe dovuto alterare i moti dei pianeti. Successivamente altri scrittori di balistica studiavano la resistenza dell’aria per analizzare la traiettoria dei proiettili, ed altri astronomi studiavano le traiettorie degli aeroliti nell’atmosfera.
</p>

<p>
Questo spiega come un astronomo americano, Samuel Pierpont Langley, pubblicasse nel 1904 un grosso volume di ricerche, risultato di molti anni di esperienze, sulla resistenza dell’aria, e come infine egli ottenesse dal Ministero della Marina americano qualche milione di dollari per costruire un aeroplano dotato di un motore a vapore, che, avrebbe potuto volare, ma che non volò perchè non c’era alcun aviatore che sapesse guidarlo. Langley morì nel 1906 e l’apparecchio fu collocato in un museo. Nel 1911 l’aviatore americano Curtiss tolse quest’apparecchio dal museo e volò.
</p>

<p>
Occorreva quindi un’altra serie di ricercatori, che risale al nostro Rinascimento, e qui, e forse soltanto qui, compare il nome di Leonardo da Vinci. Per imparare a volare bisognava apprendere il modo, osservare le manovre degli uccelli, ed apprender l’uso dei cervi volanti, degli aeroplani senza motore, che oggi si chiamano alianti. Il primo aliante volò forse a Siena nel secolo XVI, volò per qualche metro e poi si ruppe un’ala ed una gamba del volatore. Più conclusivi furono i voli del tedesco Otto Lilienthal, il quale con un aliante scivolava per molte volte di seguito nell’aria dall’alto di una collina. Le sue esperienze furono fotografate e riprodotte poi in America dai fratelli Wright, i quali utilizzarono gli studi teorici e pratici dell’astronomo Langley. Ma perchè un apparecchio così costruito potesse diventare pratico, occorrevano tutte le risorse, tutta la scienza secolare dell’arte di costruire macchine di ogni genere, che si era sviluppata nelle officine d’Europa, nei primi arsenali di Venezia e di Genova, e poi nelle officine sempre più complesse di Francia, d’Inghilterra, di Germania e d’America.
</p>

<p>
Occorre aggiungere che la prima analisi matematica di un colpo d’ala, studiato scientificamente e descritto dal punto di vista meccanico, era stata fatta in seguito ad una richiesta del fisiologo Marey, in un calcolo eseguito da un dotto ufficiale di artiglieria francese, misurando accuratamente 24 fotografie di un piccione in volo, ottenute col primo cinematografo inventato proprio per questo scopo dallo stesso Marey, aiutato dai costruttori di macchine e prodotti fotografici, i fratelli Lumière, uno dei quali, anche per questo, fu poi nominato membro dell’Accademia delle Scienze di Parigi.
</p>

<p>
Questa sommaria descrizione della storia degli aeroplani si può ripetere per ogni altra conquista, sia nel campo della tecnica come in quello delle scienze pure, l’astronomia, la fisica ed anche la matematica pura.
</p>

<p>
L’ultimo risultato, quando appare al pubblico, è il frutto delle ricerche ininterrotte e continue di studiosi che si seguono nei secoli, i quali intrecciano i loro sforzi e comunicano i loro risultati gli uni agli altri, nel modo più inaspettato. Essi sono molti, ma non sono un numero infinito, non sono una folla indistinta. Raramente le loro scoperte sono il risultato del caso; ognuno di essi può soltanto dire: «Io ho cercato con pazienza e con attenzione ed ho quasi sempre trovato qualcosa di più di quello che cercavo».
</p>

<p>
Mi sembra così aver dato un’idea chiara del perchè i Cinesi non hanno inventato, nè costruito, un aereoplano.
</p>

<p>
Mi spiegherò ancor meglio con un esempio. Quando partii per la Cina viaggiavo su una nave tedesca, che aveva a bordo due giovani Cinesi che avevano studiato, (ma non molto) in Europa. Uno di essi copiava nel suo taccuino, il <i>punto</i>, cioè le coordinate (latitudine e longitudine della nave) calcolate dal capitano e pubblicate a mezzogiorno ai passeggeri di bordo. Egli credeva forse ingenuamente che questa serie di punti costituisse una cognizione utile da riferire ai suoi concittadini, e non si rendeva conto che il capitano della nave determina con precisione ogni giorno il luogo dove l’hanno condotto le circostanze del viaggio, i venti, le correnti e in conseguenza, a seconda delle condizioni metereologiche, decide ed ordina ogni giorno la rotta da seguire. Le rotte non si studiano a memoria una volta per sempre, ma sono il frutto di una scienza complessa e varia; soltanto chi la possiede sa navigare in ogni mare. Così ci ha insegnato in Europa Cristoforo Colombo.
</p>

<p>
I Cinesi sono uomini intelligenti come noi. Se in Europa nel secolo scorso avessimo avuto una migliore conoscenza della letteratura cinese, avremmo appreso che i primi aquiloni furono adoperati in Cina dal generale cinese Han Hsin, morto nel 196 a. C. per comunicare con gli abitanti di una città assediata al disopra dell’esercito assediante.
</p>

<p>
Marco Polo racconta in un passo della sua meravigliosa relazione (rimasto inedito finchè nel 1928 Luigi Foscolo Benedetto lo scopriva in un manoscritto dell’Ambrosiana di Milano) che ai suoi tempi l’aquilone era adoperato da uomini i quali osavano salirvi sopra, facendovisi legare, dopo aver bevuto per farsi coraggio. Lo stesso uso degli aquiloni è raccontato da scrittori giapponesi, inosservati in Europa fino a pochi anni or sono.
</p>

<p>
Noterò infine che uno di quei popoli che sono oggi considerati come barbari e primitivi, ha adoperato e adopera gli aquiloni per la pesca (si veda <i>Henry Balfour</i>, <i><span lang="en">Kite Fishing</span></i>, Miscellanea Ridgeway, Cambridge 1913, p. 583-608). I Malesi dì Singapore ed i Giavanesi di Giava hanno forse appreso dagli abitanti delle Molucche l’uso dell’aquilone fatto con una foglia di felce (<i>Polypodium quercifolium</i>) che solleva in alto la lenza e spinge l’amo assai lontano dalla barca dei pescatori. Questo stesso metodo si trova sviluppato, perfezionando in vario modo l’aquilone, cambiandone la forma e la materia (per esempio, foglie di palma cucite insieme con fibre vegetali nelle Isole Salomone, nelle Isole Marshall e altrove). Si tratta di un’invenzione descritta da H. Balfour, il quale dimostra che non si tratta di un’invenzione casuale, sorta qua e là, ma di un risultato ritrovato in qualche punto dell’Arcipelago Malese e poi diffuso e sviluppato, perfezionato nelle regioni circostanti.
</p>

<p>
Il problema di cui parlo quest’oggi ha preoccupato e ha destato le ansie di un gruppo di studiosi cinesi, in una serie di discussioni che ebbero luogo a Kyoto, nell’<i><span lang="en">Institute of Pacific Relations</span></i> nel 1929<sup><a href="pagina_9_note_libro.xhtml#nota_1" id="nota_1_ritorno">nota 1</a></sup>; raccolte poi in un volume che si apre con uno studio del dott. Wenchiang Ting sul modo col quale la Cina ha acquistato la sua civiltà. Alcune pagine di questo studio – che qui riassumiamo – confermeranno la tesi che oggi qui mi sono proposto di esporre.
</p>

<p>
«La versione confuciana della preistoria cinese (egli dice) si inizia con l’accettazione di una successione di leggende relative ad un’antica età dell’oro, decaduta rapidamente durante il lungo periodo della formazione della Cina feudale. Sono nozioni altrettanto fantastiche quanto i miti dell’India bramanica. I missionari e i diplomatici europei che nel secolo XVIII cominciarono a studiare la storia della Cina, accettarono volontieri queste dottrine, perchè l’idea di una Cina decadente e retrograda offriva una giustificazione dell’opera loro ed accarezzava l’idea della superiorità progressiva dell’Europa. La resistenza opposta dai Cinesi agli avventurieri europei, i quali cercavano colla violenza di imporre i loro commerci non desiderati dai Cinesi, era così considerata come una prova del misoneismo e dell’impenetrabilità cinese alle influenze culturali straniere. La civiltà cinese appariva così come una sopravvivenza anacronistica di una civiltà che avrebbe dovuto scomparire come erano morte le civiltà d’Egitto e di Babilonia, ma che riusciva a sopravvivere per ragioni misteriose. Anche un colto e valente studioso come Marcel Granet<sup><a href="pagina_9_note_libro.xhtml#nota_2" id="nota_2_ritorno">nota 2</a></sup> sostiene inconsciamente che la storia della Cina anteriore all’87 a. C. costituisce la somma totale della civiltà cinese».
</p>

<p>
E veramente il Granet sostiene che «<cite>il pensiero filosofico cinese vuole conservare la sua indipendenza da ciò che noi chiamiamo la scienza. I progressi dello spirito scientifico non hanno esercitato sul pensiero cinese nessuna influenza sensibile</cite>». E più oltre aggiunge: «<cite>Ecco come i Cinesi concepiscono il processo di un’invenzione. Quando uno dei loro filosofi vuol spiegare l’invenzione della ruota, afferma che l’idea gli è stata suggerita dai fiori (o meglio dalle infiorescenze) trascinate dal vento. Ribelle alle spiegazioni meccaniche, il pensiero cinese non cerca di esercitarsi nel campo del moto e delle quantità, ma si limita a restringersi in un mondo di emblemi, che non vuole distinguere dall’universo reale</cite>».
</p>

<p>
Nulla è più lontano dalla realtà storica, osserva giustamente il dottor Ting. L’archeologia moderna ha dimostrato l’esistenza di un’età neolitica cinese che precede l’età del bronzo. Le antiche iscrizioni in bronzo, le decine di migliaia di iscrizioni su scaglie di tartaruga, ci mostrano chiaramente che la civiltà cinese ha progredito lentamente ma continuamente e non è mai stata arrestata nel suo movimento dalle guerre civili o dalle invasioni barbariche.
</p>

<p>
Possiamo con sicurezza ricostruire i diversi stadii attraverso i quali sono passate le sue istituzioni politiche e sociali, il suo sviluppo mentale non solo nella Cina antica, ma anche nella Cina medievale e moderna. La Cina ha sempre adottato e assimilato tutte le nozioni utili ricevute dall’Occidente, ogni volta che le è stato possibile.
</p>

<p>
Henri Maspero<sup><a href="pagina_9_note_libro.xhtml#nota_3" id="nota_3_ritorno">nota 3</a></sup> ha invece con acutezza osservato come la Cina abbia arricchito le sue nozioni pratiche, scientifiche e filosofiche dopo le spedizioni di Dario e più ancora quelle di Alessandro Magno, che permisero l’introduzione in Cina dei primi strumenti matematici, squadra e compasso, gnomone, le prime proprietà dei circoli e dei quadrati.
</p>

<p>
Spero dimostrare in un’altra comunicazione quale stretto legame unisca la formazione dei concetti matematici più astratti, con lo sviluppo della tecnica. Ma lo sviluppo della scienza europea moderna è assai più complesso di quanto comunemente si crede. Basti pensare che la civiltà egiziana e babilonese (e qui è un po’ inesatto il dott. Ting) non è veramente tutta morta. Nei nostri orologi sopravvive la divisione dell’unità in sessanta parti, il sistema sessagesimale dei Babilonesi. Ad essi dobbiamo le costellazioni dello zodiaco, agli Egiziani gli obelischi, i gnomoni, cioè le meridiane solari...
</p>

<p>
Ma Grecia e Roma erano vicine al «Vicino Oriente». I Cinesi, circondati dai barbari, ebbero soltanto rari ed insufficienti contatti con altri popoli più civili di loro.
</p>

<p>
Giustamente il dott. Ting sostiene che la civiltà cinese è relativamente recente, che la civiltà cinese comincia almeno due millenni dopo quella dei Sumeri e degli Egiziani. L’età del bronzo è in Cina seguita dall’età del ferro soltanto assai tardi, non prima forse del VI secolo a. C., molti secoli dopo l’Egitto e Babilonia, e forse un millennio dopo l’India.
</p>

<p>
L’evoluzione della lingua e della letteratura è lenta ma continua. Soltanto durante la dinastia <i>Han</i> (206 a. C. fino al 203 d. C.) la prosa cinese può competere, col suo grande storico Sse-ma Ts’ien, con quella degli storici occidentali.
</p>

<p>
La fabbricazione della porcellana (stimolata forse dalla importazione di smalti e di vetri dall’Occidente) si sviluppò soltanto durante il nostro medioevo e raggiunse la perfezione dopo un millennio di continui progressi graduali.
</p>

<p>
Così l’agricoltura non è stazionaria; ad esempio, numerose piante giunte in Europa dall’America, il granturco o mais, le patate dolci introdotte dagli Europei in Cina, furono coltivate abbastanza presto, poco meno che in Europa.
</p>

<p>
Ed ancora la civiltà cinese, invece che xenofoba, tende ad espandersi; la cultura cinese, osserva ancora il dott. Ting, si è estesa da un primo nucleo assai ristretto nel bacino medio del Fiume Giallo, a tutta la Cina, incivilendo ed assimilando le varie razze che lo circondavano, estendendosi ai Tibetani, ai Mongoli, ai Tungusi, ai Coreani ed ai Giapponesi, ed al sud agli Indocinesi. In questi ultimi decenni si è estesa a tutta la Manciuria. È un compito non inferiore a quello, non sempre raggiunto, dell’Impero Romano.
</p>

<p>
Vediamo ora in particolare lo sviluppo di alcune scienze in Cina. L’aritmetica. Gli antichi Cinesi, oltre alla nostra aritmetica decimale, adoperata nella contabilità e nel commercio, ebbero, nelle loro speculazioni divinatorie, anche un’aritmetica binaria, cioè un’aritmetica in cui, invece di dieci cifre, si hanno soltanto due cifre: zero ed uno. Ma la adoperarono unicamente in modo assai limitato nei loro libri di divinazione (corrispondenti forse ai <i>libri sibillini</i> dei Romani). In Europa questa nozione di aritmetica binaria apparve assai più tardi, ed è dovuta al grande matematico scozzese barone Giovanni Nepero, il quale la pubblicò col nome di <i>Aritmetica locale</i> nella sua <i>Rhabdologia</i>, stampata nel 1617. Ma ai Cinesi non offriva nessun particolare interesse. Essi, durante il nostro medioevo (forse nel secolo XIII) avevano ricevuto il metodo di calcolare dei Greci e dei Romani, per mezzo di una serie di <i>gettoni</i> (o calcoli) disposti in doppia colonna sopra una tabella (<i>abaco</i>). È un metodo assai comodo per i commercianti ed i banchieri ed è adoperato ancor oggi non solo in Cina, ma anche in Russia e in Giappone.
</p>

<p>
Ma non si possono accusare i Cinesi di non aver visto come Nepero che la numerazione binaria presenta singolari vantaggi sull’aritmetica decimale e può diminuire le fatiche dei calcolatori, come in tutt’altro modo Nepero era riuscito a fare calcolando le prime tavole dei logaritmi. Finora soltanto i matematici ne hanno tratto alcune interessanti applicazioni in ricerche di matematica superiore, ma si può prevedere che in un lontano avvenire gioverà anche in altri campi. Ma voglio qui notare che questa scoperta di Nepero, spedita come sua dal filosofo tedesco Leibniz (uno dei suoi tanti plagi) ai suoi corrispondenti gesuiti in Cina, ebbe un deplorevole effetto. Essa contribuì ad accreditare in alcuni dotti ed acuti missionari gesuiti, il P. Bouvet, il P. Gaubil e più tardi il P. Premare, la leggenda cinese di un’antica scienza perduta, già posseduta dagli antichi Cinesi e poi ritrovata dagli Europei. Questa idea non vera contribuì a far credere ai Cinesi colti a contatto coi missionari cattolici che la scienza europea non meritava poi tanto di esser studiata, se gli studiosi europei avevano scoperto così tardi qualche cosa che i Cinesi già conoscevano fin da tempi assai più antichi...
</p>

<p>
L’introduzione del Buddhismo in Cina e poi successivamente il contatto con i Persiani e con gli Arabi, accrebbero le nozioni astronomiche e geografiche dei Cinesi. Altre nozioni sull’arte di costruire navi e di navigare negli oceani furono portate in Cina dai navigatori persiani ed arabi.
</p>

<p>
Ma queste nozioni non si svilupparono in Cina per varie ragioni che è qui troppo lungo esporre, di guisa che quando Matteo Ricci, verso il 1600, tradusse Euclide, gli studiosi cinesi apparvero a prima vista sorpresi ed ammirati. Ma non potevano vedere nessuna applicazione, nessuna utilità in queste nozioni di geometria pura, all’infuori di quella della rettificazione del calendario, e rimasero nell’illusione che la scienza europea valesse poco più di questo. Ricorderò a questo proposito che nel secolo XVII Keplero diceva che egli poteva studiare astronomia perchè era pagato come astrologo dell’Imperatore d’Austria: la figlia pazza, l’astrologia, manteneva la sorella savia, l’astronomia. Ed anche nel secolo XVIII uno dei più notevoli redditi dell’Accademia delle Scienze di Berlino era la vendita di calendari di cui aveva il monopolio, come risulta da una lettera del suo grande presidente, l’italiano Giuseppe Luigi Lagrange!
</p>

<p>
Posso assicurare però i miei ascoltatori, che è dovuto soltanto a circostanze esterne ed assai singolari che la Cina sia rimasta isolata dall’Europa.
</p>

<p>
Nel secolo XV numerose spedizioni navali erano state inviate dalla Cina in Occidente ed erano giunte fino alle coste della Somalia. Ma i prudenti governanti cinesi, dopo aver considerato che queste spedizioni costavano assai care in uomini ed in danaro e non riportavano in Cina che oggetti di pura curiosità (ad esempio le giraffe e l’incenso della Somalia, il legno di sandalo, i profumi e le spezie dell’Insulindia), che incoraggiavano il lusso e lo spreco delle corti e dei ricchi, persuadevano l’Imperatore a sospenderle.
</p>

<p>
Si ripetè così quanto era già accaduto ad un viaggiatore cinese ai tempi dell’Impero Romano, il quale giunto sulle sponde della Siria seppe bensì dire che lontano al di là del mare c’era un altro grande popolo, un’altra grande Cina (in cinese <i>Ta-ts’in</i>), cioè l’Impero Romano, che così fu allora chiamato in Cina in seguito alla sua relazione, ma che non valeva forse la pena di recarsi fin laggiù, dove dopo tutto non c’erano che <i>altri uomini</i> ed <i>altre genti</i>. Proprio lo stesso sentimento di indifferenza oggi comune più di quanto non si creda in Europa ed anche in America.
</p>

<p>
Lo stato delle cose oggi è questo. Poche decine di studiosi, poche centinaia di studenti in Europa sanno che cos’è la civiltà cinese. Per una curiosa inversione di posizioni, proprio oggi vi sono alcune migliaia di Cinesi che cominciano a capire che cos’è la civiltà europea. E la studiano e credono ancora che in Europa non c’è da imparare soltanto una nuova tecnica, nuove macchine e nuove invenzioni, ma che esiste una scienza europea la quale ha le sue origini nella civiltà greco-romana e cristiana.
</p>

<p>
Purtroppo non sono soltanto le folle cinesi a dubitare di questa semplice verità: ma ne hanno dubitato i popoli i quali hanno oggi tanto scompigliato il mondo, e forse non ne sono ancora sicuri alcuni dei popoli vincitori di questa seconda guerra mondiale. Ma la verità non muore finchè vive nelle menti umane. Le verità si propagano e sopravvivono agli imperi; non dipendono dagli interessi mutevoli e transitori, ma consolano chi le possiede e si accrescono quando si propagano e si diffondono nel mondo.
</p>

</body>
</html>
