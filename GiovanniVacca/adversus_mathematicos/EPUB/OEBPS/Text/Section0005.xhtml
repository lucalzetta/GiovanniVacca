<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ADVERSUS MATHEMATICOS, di Giovanni Vacca</title>
  <link href="../Styles/Style0001.css" rel="stylesheet" type="text/css"/>
</head>

<body>
  <p class="testo_frontespizio_titolo">ADVERSUS MATHEMATICOS</p>

  <p class="testo_frontespizio_autore">Giovanni Vacca</p>

  <h1>ADVERSUS MATHEMATICOS</h1>
  <h1>di Giovanni Vacca</h1>

  <p class="testo_laterale">
        <blockquote><spam lang="la">In contradicendo iis qui profitentur disciplinas, idem videtur esse animus Epicureorum et Pyrrhoneorum: non est autem eadem affectio. Nam Epicurei quidam contradicunt utpote quod ad perfectionem sapientiae nihil conferant disciplinae: vel ut nonnulli coniiciunt quod hunc existiment esse protextum suae inscitiae....</spam></blockquote> 
        Sexti Empirici, <i>Adversus Math.</i><br/>
        Gentiano Herveto interprete, I, 1. 
  </p>
  
  <p>
  L’efflorescenza, insolita nella storia della matematica, di libri senza <i>formole</i>, scritti da matematici per spiegare ai non-matematici fin dove siano arrivati i loro studî, è già essa sola un indizio sufficiente ad avvertirci che la matematica ha oggi un numero considerevole di nemici.
  </p>
  
  <p>
  Però sono nemici che parlano poco, o non parlano. Ed è perciò che mi sembra utile descriverli sommariamente. Si possono dividere in due categorìe – nemici interni e nemici esterni. I primi, i più pericolosi, sono gli innumerevoli fabbricanti di voluminose memorie, piene di formule inconcludenti, e che, per chi non le sa leggere, rassomigliano abbastanza alle opere classiche. Ed accanto a questi stanno i fastidiosi scrittori di trattati scolastici aridi e monotoni, i pedanti correttori di Euclide, di Archimede, di Leibniz che quotidianamente falsificano le opere di questi sommi colla buona intenzione di renderli più accessibili ai loro allievi.
  </p>
  
  <p>
  La matematica di tutti costoro non è che un complesso di formole vuote, che nulla hanno a che vedere col mondo, colla civiltà in cui viviamo, e che bisogna imparare ed accrescere, soltanto per <i>l’onore dello spirito umano</i>. Essi fanno tanto un mondo a sè, che oltre a rendersi del tutto inutili alla società, oltre al far odiare la matematica a coloro che ne hanno bisogno, arrivano a fabbricarsi una sembianza di filosofia, sognando che col <i>progredire della scienza</i>, si scopriranno nuove relazioni tra le varie parti dell’edificio matematico, ed infine si scoprirà la <i>formola unica</i> dalla quale scendono tutte le verità matematiche.
  </p>
  
  <p>
  È soltanto quando si riesca ad isolare ed a porre in giusta prospettiva i matematici dei secoli scorsi, quando si sa distinguere nettamente Lagrange da Lacroix, e Gauss da Thibaut che si riesce a vedere quanto i veri matematici vivano e sentano il loro tempo.
  </p>
  
  <p>
  In Leonardo Pisano e Luca Paciolo noi vediamo allora i raccoglitori e i codificatori della lingua dei negozianti e dei banchieri: in Keplero, in Galileo ed in Newton quella degli astronomi; in Huygens, in Carnot, in Maxwell i creatori del linguaggio dei conquistatori delle energie fisiche, la luce, il calore, l’elettricità.
  </p>
  
  <p>
  Ogni età ha la sua matematica, come ha la sua storia. Le conoscenze matematiche di un popolo sono intimamente connesse a tutta la sua vita. I matematici non fanno altro che dire in forma chiara, spesso nell’unica forma possibile, come avvengono i fenomeni naturali; dircelo con una lingua tanto bella che cento generazioni future continuino a capirla.
  </p>
  
  <p>
  Oggi gli ingegneri di tutto il mondo, nelle loro opere pratiche, hanno imparato a recitare e a contemplare le stesse formole, non molto diversamente dal modo con cui, noi europei, possiamo ancora essere commossi dalle canzoni d’amore dei cinesi di tremila anni fa.
  </p>
  
  <p>
  Ma se il filosofo greco, come si racconta, sbarcando dopo un naufragio in una spiaggia sconosciuta, si rallegrò vedendo tracciate figure geometriche sulla sabbia, riconoscendole opera umana; e se oggi leggiamo alcune delle tavole di numeri quadrati e cubi dei babilonesi di quattromila anni fa, io credo che sarebbe grande la delusione di coloro che tentassero di comunicare colle possibili umanità della Luna o di Marte, essendo riusciti a disegnare sulla terra, di notte, delle figure luminose come quelle di Euclide, ovvero delle serie successive di segnali intermittenti, presso a poco come fanno i fari per segnalare sè stessi ai naviganti.
  </p>
  
  <p>
  L’aritmetica e la geometria sono fatte da uomini e per sè; il loro compito è limitato, e non molto diverso da quello che ebbero in passato la magia e l’alchimia. Noi disconosciamo troppo il valore di verità che queste forme oltrepassate e dimenticate hanno una volta avuto: e diamo un valore troppo assoluto alle forme che oggi adoperiamo.
  </p>
  
  <p class ="testo_centrato">
  *<br/>
  *   *
  </p>
  
  <p>
  I nemici esterni della matematica sono pure di due specie. I più numerosi non parlano ancora che di rado.
  </p>
  
  <p>
  Sono gli eserciti di ingegneri, di industriali, di architetti, di uomini pratici che trovano eccessivo ed ingombrante, e non hanno tutti i torti, l’insegnamento matematico che essi subiscono per poter poi servirsene nelle loro arti. Essi sono sempre più attratti verso l’empirismo e vorrebbero che l’arte loro tornasse quello che era l’arte dei costruttori del medio evo; un catalogo di <i>regole pratiche</i>, da applicarsi senz’altro nell’esercizio della loro professione. La reazione è ragionevole, e meriterebbe di essere incoraggiata, se, per fortuna, i fenomeni naturali non fossero così semplicemente ed armoniosamente rappresentati dalla matematica odierna; se la via da lei tracciata, non che la <i>via regia</i>, non fosse l’unica, in molti casi, che è dato percorrere, a chi voglia conoscere e sapere.
  </p>
  
  <p>
  Perchè questi nemici cessino dalla loro tacita ostilità, basta soltanto che essi imparino a conoscere meglio la vera matematica. Il che non può tardare ad aver luogo quando si pensi alla facilità con cui le conoscenze oggi si diffondono, ed alla enorme superiorità che acquistano coloro che sanno, sugli altri che si contentano di consultare i <i>manuali</i>.
  </p>
  
  <p>
  Rimangono in fine per ultimo alcuni filosofi. Questi sono mossi da varie ragioni, alcune delle quali accennate già da Sesto Empirico nel passo da me sopra riportato.
  </p>
  
  <p>
  Ma io non intendo, la cosa non sarebbe breve, parlare di tutti costoro.
  </p>
  
  <p>
  Mi limiterò quindi, per ora almeno, ad alcune osservazioni in risposta ad altre recentemente mosse dall’acuta mente di Benedetto Croce.
  </p>
  
  <p>
  Il Croce concludeva recentemente, e ripete ancora in queste stesse pagine, che «la matematica, non possedendo nè verità storica, nè (poichè riposa su postulati arbitrarî) verità filosofica non è scienza, ma strumento e costruzione pratica».
  </p>
  
  <p>
  Il senso della frase, mi era rimasto alquanto oscuro finchè io lessi nel recentissimo scritto del Croce: <quote><i>Questa tavola rotonda non è quadrata</i></quote>, (La Critica, 20 Novembre 1905, pag. 532), un giudizio analogo relativo alla grammatica.
  </p>
  
  <p>
  «L’ipotesi di una verità meramente grammaticale fa ridere. Il più ardente grammatico non oserebbe far tanto. Negata l’esistenza di una verità secondo grammatica, vien di conseguenza che le regole stesse, della cui applicazione gode il grammatico, non sono <i>leggi di verità</i>, e quindi che la grammatica non ha valore teoretico o scientifico. Il dilemma è: o porre quella tal verità secondo grammatica, o negare <i>valor di scienza</i> alla grammatica».
  </p>
  
  <p>
  Non diversamente diceva Sesto Empirico <spam lang="la"><i>adversus grammaticos</i></spam>. Egli dimostrava che «<spam lang="la"><quote>cum apud grammaticos nulla sit vera historia, nec veri quidem potest judex consistere</quote></spam>». Aggiungeva che la grammatica «<spam lang="la"><quote>dictiones tantum... sed res quidem videtur non nosse</quote></spam>».
  </p>
  
  <p>
  Mentre mi sembrano validi tali argomenti per quanto riguarda la grammatica, non credo che altrettanto possa dirsi per la matematica, ma la dimostrazione non può farsi per incidenza in un breve articolo.
  </p>
  
  <p>
  Mi limito qui a dire che non sono ancora d’accordo col Croce nell’intendere quella paradossale affermazione, che i matematici non sanno mai se ciò che essi dicono sia vero.
  </p>
  
  <p>
  L’argomento è vecchio e si trova anch’esso in Sesto Empirico. Se mi si concede, egli dice, che sia 3=4, io ne dedurrò in virtù della matematica che 6=8. E se ne serve per affermare che la matematica non può essere ritenuta scienza perchè i suoi punti di partenza sono arbitrarî.
  </p>
  
  <p>
  L’opera Euclidea non è, come molti credono, e come credevano a torto gli avversari di Sesto Empirico, una teoria <i>ipotetico-deduttiva</i>. Essa è qualche cosa di più che una raccolta di connessioni tra diverse serie di verità; essa è un insieme di sistemi di proposizioni: Euclide forse non potè, certo non volle, porre in luce tutti i rapporti deduttivi tra le verità da lui affermate, ma soltanto i più belli, quelli, che facevano della sua costruzione un’opera artistica.
  </p>
  
  <p>
  Finchè si pensava che lo scopo delle ricerche deduttive della matematica, fosse quello di risalire ai principj della scienza, dentro i quali essa era racchiusa, meglio che la gallina nell’uovo (ed è stato questo il modo di pensare più generalmente diffuso tra i matematici volgari), non si poteva evitare la critica la quale dimostrava oscure, prive di senso od assurde queste pretese verità <i>evidenti di per se stesse</i>, o fondamentali. La contraddizione è stata tolta soltanto da pochi anni ed è uno dei primi e dei più notevoli risultati della <i>logica matematica</i>. Essa ha rovesciato il troppo semplice metodo di coloro che cercavano <i>l’essenza</i> della matematica nell’analisi dei postulati di Euclide e di Archimede; ci ha fatto concepire la matematica come un organismo inscindibile, in cui gli assiomi e i postulati non hanno maggiore importanza delle altre proposizioni ed il valore del quale organismo sta tutto intero soltanto nell’uso che ne fanno gli uomini.
  </p>
  
  <p>
  E con questo avrei terminato, se in una frase che il Croce adopera in queste pagine, egli non sembrasse attribuire alla parola scienza non già il senso da lui inteso in filosofia, ma quello volgare, come è adoperato nelle denominazioni: facoltà di scienze matematiche e fisiche, accademia delle scienze e simili.
  </p>
  
  <p>
  Il Croce dice che la utilità pratica della logica matematica «finora non è apparsa, nè nel campo delle scoperte <i>scientifiche</i>, nè in quello delle <i>comunicazioni scientifiche</i> cioè dell’insegnamento.
  </p>
  
  <p>
  L’affermazione è naturalmente superflua, quando la parola <i>scienza</i> sia intesa dal Croce nel senso filosofico, perchè le sole applicazioni effettive che la logica matematica ha finora avuto, sono relative alla matematica, alla quale già precedentemente il Croce aveva negato valore di scienza. Ma intesa la parola <i>scienza</i> nel senso volgare, l’affermazione è completamente errata.
  </p>
  
  <p>
  La logica matematica forma oggi la parte più bella e più vitale della <i>scienza matematica</i>. Nell’insegnamento di questa scienza essa ha già dato da varî anni notevoli risultati e maggiori ne promette per l’avvenire. Pochi ancora la conoscono: molti matematici, specialmente tra quelli di cui ho discorso in principio, ne dicono male nei caffè, o nei privati colloqui, ma non osano parlarne in pubblico, perchè hanno la vaga apprensione di non aver ben capito di che cosa si tratti.
  </p>
  
  <p>
  <quote><spam lang="la"><i>Nam Epicurei quidem contradicunt....</i></spam></quote>
  </p>
  
  <p>
  Firenze, <date>Novembre 1905</date>.
  </p>
  
  <p class="testo_laterale" id="firma">
  Giovanni Vacca
  </p>
  
    <p id="nota_1">
    Nota: – Nel fascicolo di Novembre della <spam lang="fr"><i>Revue de Métaphysique et de Morale</i></spam>, Henry Poincaré, in un lungo articolo <spam lang="fr"><i>Sur les mathématiques et la logique</i></spam>, dubita (p. 905) che i simboli della logica matematica siano sufficienti ed esprimere ogni verità matematica. Questo dubbio non può sussistere per chiunque sia in caso di leggere il <spam lang="fr"><i>Formalaire de mathematique</i></spam> del prof. Peano. Si veda in proposito l’opinione di A. N. Whitehead a pag. 917 dello stesso fascicolo della <spam lang="fr"><i>Révue de Métaphysique</i></spam>.
    </p>
</body>
</html>
