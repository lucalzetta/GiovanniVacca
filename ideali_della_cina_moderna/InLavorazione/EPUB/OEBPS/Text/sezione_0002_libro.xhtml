<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ideali della Cina moderna, di Giovanni Vacca</title>
  <link href="../Styles/Style0001.css" rel="stylesheet" type="text/css"/>
</head>

<body>

  <h1>LA CINA DEL PASSATO.</h1>

  <p>
Abbandoniamo risolutamente le favole e le leggende intorno alle origini antichissime della civiltà cinese: sono interessanti per il sinologo, per lo studioso di storia delle religioni. Ma per capire la Cina moderna conviene cominciare a studiarne la storia vera, che è una storia relativamente recente. Il popolo cinese è un popolo abbastanza giovane quando si confronti con i popoli europei. La sua storia sicura comincia con la Cina feudale, che si sviluppa e si espande nel bacino inferiore del Fiume Giallo soltanto nel primo millennio avanti Cristo. Confucio, uno dei più grandi uomini della Cina, verso la metà di questo millennio, ingentilisce i costumi rudi e barbari degli antichi Cinesi, ed offre loro una dottrina morale e sociale semplice e chiara. Dopo di lui cominciano, e durano alcuni secoli, le prime lotte di idee. Sono stati chiamati sofisti, e somigliano difatti un po’ ai sofisti greci, vari pensatori della Cina antica, i quali predicarono le più opposte teorie. Ora, con Mo-ti, 1’eguaglianza tra gli uomini e l’amore universale; ora, con Yang Chu, l’egoismo assoluto ed un ideale quasi anarchico; ora, con Lao-tze e Chuang-tze, una dottrina, in fondo pessimistica, dell’inazione, del non fare, del lasciar fare, del non contraddire alle leggi naturali. Infine, con la scuola dei legisti, la necessità della sovranità assoluta dello Stato e della sottomissione completa degli individui alle leggi dello Stato.
  </p>
  
  <p>
  Sono questi ultimi i teorici che giustificano, che rendono possibile, la grande unificazione della Cina in uno Stato unito, forte, accentrato, sotto la guida di un imperatore.
  </p>

  <p>
  L’impero cinese, creato con la violenza, non priva di genio, dal primo imperatore della dinastia Ts’in nel 255 avanti Cristo, ha dato alla civiltà cinese quell’impronta profondamente unitaria che si è mantenuta fino ai nostri giorni, ed è ancor oggi viva e forte, non tanto nelle istituzioni politiche attuali, quanto nella letteratura, e nel modo di pensare e di sentire del cinese colto.
  </p>
  
  <p>
  I pensatori della Cina antica di cui abbiamo finora parlato, erano però tutti piuttosto degli uomini di Stato che dei filosofi astratti. La vecchia Cina non si era posta dinnanzi problemi metafisici, ma soltanto problemi morali, politici e sociali.
  </p>
  
  <p>
  La morale di Confucio, e dei confuciani, è una morale essenzialmente aristocratica; cerca di guidare e dirigere soltanto le persone più colte, coloro che guidano il popolo. Non si può fare che il popolo capisca, ma soltanto che esso obbedisca. Il dovere di chi governa, e la ragion d’essere di ogni governo, è essenzialmente la protezione della vita e l’aumento di benessere del popolo. Bisogna prima di tutto nutrirlo, poi educarlo e difenderlo.
  </p>
  
  <p>
  Dal principio dell’Era volgare in poi, il buddismo entra in Cina, si diffonde in tutte le classi, e dà ai Cinesi una vita spirituale più ampia, più profonda e più completa. Le dottrine buddiste non si rivolgono ai governanti, ma ai singoli individui; non soltanto alle persone colte e di grande ingegno, ma anche agli umili, ai poveri, ai malati, agli incolti. A tutti, il buddismo offre, per la prima volta nella storia della Cina, una parola di conforto e di speranza. Sebbene l’ideale buddista sia in fin dei conti profondamente malinconico, poichè esso conduce al desiderio dell’annichilimento, come ben sanno anche i suoi più umili credenti, di tutte le varietà di scuole e di sette, dal Piccolo Veicolo o Hinayana al Lamaismo del Tibet, e della Mongolia, e anche di una certa parte della Cina settentrionale, tuttavia questa dottrina pessimistica appaga lo spirito del credente, che vede in essa la liberazione dagli infiniti dolori che affliggono gli esseri viventi.
  </p>
  
  <p>
  Nei primi secoli dell’Era volgare il buddismo penetra nell’anima degli scrittori cinesi; e non solo la prosa e la poesia esprimono aspirazioni più profonde, meditazioni più intense sullo scopo della vita e dell’attività degli uomini, ma l’arte, la pittura, la scultura, giunte dal lontano Occidente in Cina insieme col buddismo, offrono alla mente dei Cinesi nuove emozioni e nuove contemplazioni.
  </p>
  
  <p>
  Nella vecchia Cina feudale, e soprattutto nella Cina imperiale, si era venuta formando intanto una concezione chiara e precisa del valore della civiltà cinese e della sua continua espansione, volta ad assorbire e ad assimilare le popolazioni semibarbare che la circondavano da ogni parte. La scuola confuciana tracciò le prime linee sommarie della descrizione della vita civile, la quale si appoggia sulle tradizioni della famiglia, sulla conservazione dei riti e della storia, e soprattutto sul rispetto delle opere compiute e degli insegnamenti lasciati dai grandi uomini del passato. Spetta al grande storico Sse-ma Tsien il grande merito di aver espresso in un’opera monumentale (tradotta per circa metà in francese dal prof. E. Chavannes) in uno stile veramente mirabile, gli avvenimenti storici che hanno condotto alla formazione dell’impero. In questa storia non è soltanto narrata la successione dei sovrani e delle loro gesta, ma è scritta, in monografie incisive, la storia delle istituzioni civili, delle arti e delle scienze, che stanno alla base della civiltà, l’astronomia, i riti religiosi, l’economia politica, ecc.; ed accanto a questi quadri, è scritta, per la prima volta, come parte integrante della storia, la vita delle famiglie nobili, delle case principesche, e accanto a queste, le biografie degli uomini celebri, prima di tutti Confucio, e poi di tutti quelli che in qualche modo hanno avuto una parte nello sviluppo della vita del popolo. Sono così offerti alle generazioni successive dei modelli da imitare, sono descritte delle azioni eroiche, che giungono al sacrificio della vita, per obbedire ad una legge morale. Questa antica storia cinese e quelle successive che descrivono lo svolgimento delle successive dinastie sino ai giorni nostri, racchiudono idee equivalenti a quelle che noi chiamiamo amor di patria, obbedienza alle leggi morali fino al completo sacrificio.
  </p>
  
  <p>
  La configurazione geografica della Cina, non completamente, ma in generale isolata dal lontano mondo civile dell’Occidente, spiega come, soltanto durante brevi periodi, abbia potuto manifestarsi l’eroismo del soldato che difende la propria patria contro un esercito nemico. Soprattutto nel III secolo dopo Cristo, in cui la Cina è divisa in tre regni, combattenti per la supremazia, o più tardi, nelle lotte contro le invasioni mongole e manciù, la storia cinese offre figure rilevanti di guerrieri e glorie militari. Questi brevi periodi sono stati però sufficienti per riempire la letteratura popolare, i romanzi, le novelle ed i drammi storici, di personaggi eroici di figure di soldati valorosi.
  </p>
  
  <p>
  Non mancano però in tutta la lunga storia della Cina uomini di Stato previdenti e pazienti, migliaia di eroi oscuri, nelle lunghe, lente e continue azioni militari ai confini della Cina, volte a difendere la vita tranquilla degli agricoltori ed a permettere la loro espansione e il loro moltiplicarsi in tutte le zone più fertili, nelle pianure del Nord e nelle vallate dei fiumi dell’Ovest e del Sud. Anche nei momenti di maggior disordine interno, la difesa dei confini, la spinta continua in tutti i sensi verso l’esterno, con pazienza infinita, con uno studio continuo dei popoli che circondano la Cina, destano l’ammirazione dello studioso europeo, il quale è tratto, non di rado, a paragonare l’azione prudente ed incessante d’espansione coloniale cinese a quella dell’impero romano. Sono commoventi i frammenti di lettere conservati tra le rovine delle più lontane stazioni militari cinesi, conservateci nelle sabbie asciutte del Deserto di Gobi ed ora poste in luce ed illustrate dagli archeologi europei (Stein, Chavannes, ecc.) Una delle più semplici ed efficaci espressioni dei sentimenti e delle sofferenze subite dai Cinesi nelle lotte contro gli Unni, ci è offerta da una celebre poesia (di cui si può leggere il testo nella prefazione alla prima edizione del grande dizionario cinese di H. A. Giles) di una principessa cinese data in sposa ad un principe unno e poi tornata in patria dopo molti anni di esilio, e restituita suo malgrado alla famiglia, dopo esser stata costretta ad abbandonare nel lontano Occidente i due piccoli Unni, suoi figli.
  </p>
  
  <p>
  Non mancano, in queste antiche figure, le donne eroiche tra cui ad esempio una figlia che per molti anni, vestita da uomo, combatte ai confini lontani della Cina, sostituendo il padre malato e destando l’ammirazione dei soldati.
  </p>
  
  <p>
  Altre nobili figure ci offre la Cina del passato in altri campi, con altre aspirazioni. Alludo ai pellegrini buddisti, i quali a centinaia si recavano in India, vivevano colà lunghi anni, nei conventi, imparando il sanscrito, e poi tornavano in patria, affrontando pericoli di viaggi attraverso i deserti ed i monti del Himalaya, ovvero i viaggi per mare più pericolosi ancora, girando attorno alle coste dell’India, dell’Indocina e della Cina. Le narrazioni, talvolta ingenue, come quella del pellegrino Fa-hsien del 400 d. C., o quella più completa ed ampia di Hsuan Tsang, della fine del VII secolo, più volte tradotta in francese e in inglese, sono documenti preziosi per la storia e la geografia dell’Asia, ma più ancora per la nobiltà dei sentimenti, l’ardore di sapere e lo spirito di sacrificio dei loro autori.
  </p>
  
  <p>
  Sono questi i modelli che i monaci buddisti di oggi hanno presenti. Si capisce così come nel secolo XX, tra i frati buddisti dei numerosi conventi della Cina, si possano annoverare alcuni studiosi, i quali, venuti in Europa per conoscere la civiltà occidentale, hanno finito invece per apprezzare l’opera precisa e paziente degli orientalisti europei ed hanno cercato di rinnovare e completare gli sforzi dei primi religiosi buddisti i quali erano andati in Occidente per approfondire le ragioni della loro fede.
  </p>
  
</body>
</html>
