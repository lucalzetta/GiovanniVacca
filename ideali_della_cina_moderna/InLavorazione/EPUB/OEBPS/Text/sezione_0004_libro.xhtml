<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ideali della Cina moderna, di Giovanni Vacca</title>
  <link href="../Styles/Style0001.css" rel="stylesheet" type="text/css"/>
</head>

<body>

  <h1>ORIGINI DEL RINNOVAMENTO DEL PENSIERO CINESE.</h1>

  <p>
Sotto i Manciù le più importanti cariche dello Stato erano affidate ai manciù o ai loro amici. Molti letterati e dotti, rimasti senza impiego, dedicarono l’intera loro vita allo studio dei classici. Una erudizione sempre più profonda si staccava dalla dottrina ufficiale e demoliva a poco a poco la dottrina confuciana di Chu Hsi. Poderose opere di commento ai classici, che anche i sinologi europei adoperano e ammirano, dimostravano la necessità di considerare gli antichi scrittori nel loro tempo. Nel 1829, una grande raccolta di commenti ai classici veniva pubblicata in centinaia di volumi di critica, talvolta veramente precisa ed acuta. Un supplemento ancora più voluminoso, e forse più importante, di questa opera, è stato compiuto nel 1888.
  </p>
  
  <p>
  Questo movimento intellettuale, per quanto allora inosservato in Cina, estendeva la sua influenza anche in Giappone e preparava le nuove generazioni di studiosi della Cina moderna.
  </p>
  
  <p>
  A Canton, nel 1888-89, K’ang You-wei, un giovane scrittore cantonese, aprì una scuola che portava il titolo <i>la capanna nella foresta</i> (bisogna pensare che ciò era facile perchè lo Stato aveva soltanto un corpo di esaminatori, e l’insegnamento era libero). Il titolo non è strano in Cina, poichè gli insegnanti accoglievano gli studenti generalmente in padiglioni e sale di studio in mezzo a giardini ad essi riservati, nella periferia delle città. In questa scuola egli insegnava la psicologia di Lu Hsiangshan e di Wang Yang-ming; insegnava insieme la storia delle scienze europee, e di tanto in tanto parlava di buddismo. A Canton comincia a sorgere allora una nuova letteratura. Nel 1895 sono già tremila i letterati, i quali, con K’ang You-wei alla loro testa, chiedono riforme all’imperatore. Nell’agosto 1895 è fondata una società per l’istruzione obbligatoria, di cui oltre K’ang You-wei, fa parte Yuan Shih-kai, che divenne poi primo ministro, poi ancora presidente della repubblica, e che si uccise infine nel 1916, dopo un tentativo, durato poche settimane, di ristabilire l’impero in Cina. Segretario di questa società era Liang Ch’i-ch’ao, un giovane cantonese nato il 23 febbraio 1873.
  </p>
  
  <p>
  Figlio di agricoltori, sotto la guida del nonno, modesto letterato, studiava con serietà storici e poeti. Giovanissimo sapeva a memoria gran parte delle memorie storiche di Sse-ma Tsien. Nel 1898 K’ang You-wei, durante cento giorni, riuscì ad iniziare una serie di riforme un po’ tumultuarie, ma nobili e generose, che avrebbero potuto già fin da allora trasformare rapidamente la Cina. Il 29 settembre di quell’anno 1898, una violenta reazione dei manciù e dei conservatori cinesi più reazionari, distrusse questo movimento; i principali riformatori furono decapitati. Riuscirono a fuggire però K’ang You-wei e Liang Ch’i-ch’ao. Essi si rifugiarono in Giappone e viaggiarono a lungo, specialmente nelle città abitate dai Cinesi, residenti all’estero, nella Malesia, nell’Indocina, in America, ecc. Centinaia di volumi e di riviste furono allora pubblicate da questi scrittori eleganti e vigorosi. Essi cercarono di prendere contatto con le dottrine religiose e politiche dell’Europa.
  </p>
  
  <p>
  Questo movimento, che è stato chiamato «neo-confuciano», fu colpito soprattutto dalle dottrine positiviste dei razionalisti europei, dagli scritti di Spencer e di Darwin, che si diffusero in Cina per opera degli studenti che avevano studiato in America e in Europa, specialmente nelle università.
  </p>
  
  <p>
  Liang Chi-ch’ao moriva nel 1929, lasciando numerose opere, in molte decine di volumi, ristampati in varie edizioni. Le sue dottrine moderate sembrarono, per qualche tempo abbandonate, di fronte al rapido progresso delle dottrine nazionaliste di Sun Yat-sen; ma in questi ultimi anni sembra che l’opera sua e quella del maestro K’ang You-wei ritorni ad essere più apprezzata e capita.
  </p>
  
  <p>
  Nella Cina moderna sono entrate, soprattutto nel secolo XX, le idee europee, in modo un po’ disordinato e tumultuario. Sono tradotti in cinese i principali scrittori politici, specialmente inglesi e americani.
  </p>
  
  <p>
  Accanto a questo movimento spontaneo, l’opera dei missionari protestanti e cattolici accresce e sviluppa in vario modo i contatti tra la Cina e l’Europa. Noterò ad esempio che si è ripubblicata l’anno scorso, riveduta e corretta, una nuova edizione della traduzione cinese, dovuta ad un gesuita siciliano, Luigi Buglio, della <i>Somma Teologica</i> di San Tommaso. I Cinesi d’oggi apprendono così un po’ in disordine ciò che pensa l’Europa, e cercano faticosamente di orientarsi.
  </p>
  
  <p>
  Non soltanto libri scientifici, di storia e di filosofia, sono tradotti in cinese, ma anche, pure in fretta, a migliaia, novelle e romanzi: Dickens, Walter Scott, Tolstoi, Zola, Maupassant, ecc. Essi offrono ai cinesi un’immagine, naturalmente non chiara, dell’anima europea.
  </p>
  
  <p>
  Questo sentimento di confusione e di fretta è rilevato negli studi, che agli scrittori cinesi moderni hanno dedicato importanti riviste scientifiche, come ad esempio il <span lang="fr"><i>Bulletin de l’École Française de l’Extrème Orient</i></span>. Non si rende però sempre sufficiente giustizia al valore degli sforzi intellettuali dei cinesi d’oggi.
  </p>
  
  <p>
  Il poderoso volume del P. Pasquale d’Elia sul <i>Triplice Demismo</i> di Sun Yat-sen, che ha già avuto diverse edizioni francesi ed inglesi (l’ultima del 1931) illustra e critica la dottrina del grande uomo di Stato cinese che dal 1911 al 1924, anno della sua morte, è riuscito ad imprimere alla rivoluzione cinese una forma originale che lascerà certamente in Cina una traccia profonda. Il punto di partenza delle dottrine di Sun Yat-sen, che ebbe una formazione culturale prevalentemente americana, è una formula tolta dalla famosa Orazione di Gettysburg, in cui è formulato il triplice ideale della democrazia. Tutto deve farsi «per il popolo, col popolo, per mezzo del popolo». È una formula che rammenta quella di libertà, eguaglianza, fratellanza, della rivoluzione francese. In cinese è stata tradotta con la breve formula <i>san min cliu-i</i>, che il P. D’Elia ha tradotto <i>triplice demismo</i>. Partendo da questa formula vaga pare che Sun Wen si venisse accostando sempre più alle dottrine socialiste, fino ad avvicinarsi al bolscevismo. Ma questo avvicinamento appare oggi assai più superficiale di quanto poteva apparire nel 1924, l’anno della morte di Sun Yat-sen.
  </p>
  
  <p>
  Il movimento di idee bolsceviste della Russia, la quale confina con la Cina, aveva destato in Cina un’attenzione crescente. I dirigenti della politica russa credettero di poter facilmente far penetrare in Cina le loro idee, e di poter conquistare intellettualmente le masse cinesi. Si cercò di convincere i numerosi cinesi residenti in Russia ed in Siberia, si istituirono scuole per i cinesi a Mosca, ed in altre città della Russia. Ma il movimento in Cina durò poco; la predicazione contro la famiglia, contro la proprietà terriera, in Cina assai suddivisa, ma non frantumata, perchè custodita da una solida organizzazione della famiglia, destò una profonda reazione. Le giornate di Canton, dell’ottobre 1927, segnarono con le loro migliaia di morti la fine dell’influenza del pensiero russo in Cina. L’anno scorso, nel 1933, fu represso il movimento bolscevico, o meglio agrario, del Fu-kien; e forse ora, mentre io parlo, questo movimento si limita ad alcune zone della provincia del Kwang-si.
  </p>
  
  <p>
  Ci possiamo ora chiedere se il movimento cantonese e delle provincie finitime del Sud della Cina dipenda per avventura da una mancanza di unità di razza della Cina, per cui si sente spesso contrapporre il Sud rivoluzionario al Nord conservatore.
  </p>
  
  <p>
  Le razze della Cina sono senza dubbio varie ed assai differenti fra loro, proprio come quelle dell’Europa. Ma i movimenti intellettuali hanno le loro origini più vicine e più importanti, non nella razza, ma nella storia della cultura e nelle vicende storiche.
  </p>
  
  <p>
  La Cina del Sud era, durante l’impero, assai lontana dalla capitale, ed assai vicina invece alle floride colonie cinesi della Malesia, delle Indie Olandesi e dell’America. La popolazione densa della Cina del Sud, le sue coste frastagliate ed il conseguente sviluppo di una popolazione di marinai e di commercianti arditi e coraggiosi, ha spinto da molti secoli, fuori della Cina, in cerca di guadagno e di avventure, una decina di milioni di Cinesi. Non è per caso che Sun Yat-sen è sorto da una famiglia di agricoltori cinesi emigrati nelle isole Honolulu.
  </p>
  
  <p>
  L’insipienza del decadente governo della dinastia Ming e quella ancor peggiore dell’ultima dinastia manciù, fece perdere al popolo cinese i vantaggi che i coraggiosi marinai del Fo-kien, del Che-kiang e del Kwangtung avevano procacciato alla Cina. Quei governi fiacchi ed inetti non si accorsero dell’importanza enorme delle colonie cinesi nell’Oceano Pacifico, le quali erano fiorenti di vita propria, già da alcuni secoli, prima che gli europei iniziassero il loro movimento di espansione.
  </p>
  
  <p>
  La sparizione nel secolo XIX dell’indipendenza del piccolo, povero, ma non inglorioso, regno coreano, è da attribuirsi, non soltanto agli atti di violenza dei potenti vicini e rivali tra loro, che successivamente lo soggiogarono, Cina, Russia e Giappone, ma all’insipienza del fiacco governo coreano degli ultimi secoli, il quale si dimostrò quasi sempre gretto e nemico di ogni idea nuova, ed irrigidito dallo sterile insegnamento della filosofia di Chu Hsi.
  </p>
  
  <p>
  Per capire le difficoltà in cui si trova la Cina d’oggi, conviene gettare uno sguardo alle condizioni profondamente diverse in cui si è svolta la trasformazione del Giappone. Una solida organizzazione aristocratica ha sempre guidato la politica di questo paese. Fin dal 1649 alcuni giovani giapponesi, come io scopersi molti anni fa in una nota alla geometria di Cartesio, studiarono all’Università di Leida. Dopo la chiusura del Giappone ad ogni influenza europea, a causa dell’intervento dei primi cattolici nelle lotte che nel 1600 si erano svolte in Giappone, nel 1716 fu permesso lo studio dell’olandese per capire le scienze europee, soprattutto la medicina. Nel 1757 si traducevano trattati olandesi di chirurgia, nel 1759 trattati di elettricità, nel 1783 trattati di anatomia e di geografia. Nel 1801 il governo dello <i>shogun </i> aveva istituito un corpo di traduttori, per introdurre in Giappone le scienze d’Europa e l’arte militare. Si capisce quindi che nel 1868 il Giappone si trovasse relativamente pronto a capire ed apprezzare ciò che l’Europa era realmente.
  </p>
  
  <p>
  In Cina invece questo movimento verso l’Europa, ostacolato dal Governo cinese fino alla vittoria del Giappone contro la Russia, nel 1905, soltanto in questi ultimi trent’anni si svolge, senz’ordine, se pure con entusiasmo crescente, e senza disciplina, tra gruppi relativamente piccoli di studiosi. La Cina non ha avuto mai altra classe dirigente che quella degli studiosi e della burocrazia dello Stato. I suoi movimenti sono quindi stati più lenti e faticosi.
  </p>
  
  <p>
  Ho dato così un’idea, un po’ vaga, del movimento di idee che muove le classi dirigenti, cioè gli studiosi della Cina moderna. Conviene aggiungere, accanto ad essi, la rinascita degli studi buddisti nei conventi cinesi, soprattutto per l’esempio, e anche per lo stimolo del rifiorente buddismo giapponese. Il livello medio della cultura, e forse anche della forza morale e religiosa dei monaci cinesi, è certamente assai inferiore a quello delle organizzazioni religiose cattoliche, sorrette e guidate da un’autorità vigile e continua. Ma anche tra i buddisti cinesi non sono rari e non vanno disprezzati i religiosi convinti e sinceri, appassionati lettori dei libri sacri dell’India. Non è da dimenticare che san Francesco Saverio reclutò i suoi primi cristiani nei conventi buddisti giapponesi.
  </p>
  
  <p>
  Ma i movimenti di cui ho parlato finora sono soltanto quelli delle persone colte. Possiamo noi avere un’idea di che cosa pensano le centinaia di milioni che formano le masse del popolo cinese? Nelle campagne, ove vivono almeno gli otto decimi dei Cinesi, che sono in gran parte agricoltori che coltivano le loro terre, il culto degli antenati, ben lontano da quello elaborato e complicato della Cina feudale, quale ci è descritto nei classici confuciani, sopravvive soltanto in quanto è l’espressione della gerarchia e dell’organizzazione civile che tiene uniti solidamente i membri della famiglia.
  </p>
  
  <p>
  Accanto a questo culto, nei numerosi conventi buddisti e taoisti, nelle infinite cappelle sparse nella campagna e dedicate al dio del suolo o ad altre divinità protettrici, che gli abitanti del luogo sentono più vicine, si svolgono e sono alimentate da sentimenti di una fede, non sempre distinta e ben determinata, numerose cerimonie religiose.
  </p>
  
  <p>
  Nelle città, le folle sono riunite, non soltanto per bisogni economici, in un grande numero di corporazioni, spesso molto antiche, le quali legano ed uniscono i membri di una stessa professione, di una stessa arte, di uno stesso commercio o anche soltanto di una stessa regione. Negli edifici grandiosi e talvolta sontuosi che sono la sede di queste istituzioni si svolgono cerimonie religiose.
  </p>
  
  <p>
  Nelle città più moderne, sorte per un’opera comune di collaborazione tra l’Europa e la Cina, Shanghai con oltre tre milioni e mezzo di abitanti, Canton, Han-kow, T’ien-tsin, ecc. ognuna con più di un milione di abitanti, le idee europee penetrano lentamente nelle folle, aiutate dalla organizzazione della grande industria, dalla stampa, dalle centinaia di giornali quotidiani, purtroppo anche dai cinematografi, e soprattutto da numerose istituzioni scolastiche cinesi ed europee, laiche e missionarie, di ogni grado e di ogni genere.
  </p>
  
  <p>
  L’Accademia Nazionale delle Scienze, con le sue diramazioni di Pechino, di Nanchino e di Shanghai, ha già pubblicato qualche centinaio di volumi; vari dei quali illustrano, in modo degno, la geologia, la preistoria, le scienze naturali, il folklore, della Cina. Numerose università fondate dal governo cinese, da privati cinesi, da americani e da inglesi, i quali hanno opportunamente stabilito stretti legami tra queste nuove università cinesi e le corrispondenti e più celebri ed antiche università d’Inghilterra e d’America, notevoli università fondate dalle missioni cattoliche e protestanti, estendono ogni anno ed accrescono la loro azione.
  </p>
  
  <p>
  È da aggiungere che in Europa e in America, e cioè negli Stati Uniti, in Inghilterra, in Francia, in Germania, in Olanda, nel Belgio, nella Svezia, ma non ancora in Italia, numerose istituzioni scientifiche, speciali istituti di cultura superiore sono dedicati allo studio della cultura cinese, nei quali studiosi cinesi e studiosi europei collaborano, con buoni frutti, per mezzo di numerose pubblicazioni e organizzazioni di missioni ed esplorazioni scientifiche.
  </p>
  
  <p>
  Possa l’Italia, che già fu la prima con Marco Polo e con Matteo Ricci, non essere oggi l’ultima tra le nazioni europee a sentire l’obbligo e il dovere di conoscere e di aiutare la Cina.
  </p>

</body>
</html>
