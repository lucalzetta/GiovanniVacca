<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ideali della Cina moderna, di Giovanni Vacca</title>
  <link href="../Styles/Style0001.css" rel="stylesheet" type="text/css"/>
</head>

<body>

  <h1>LA GROTTA DEL CERVO BIANCO</h1>

  <p>
Un eremita taoista, press’a poco contemporaneo di Carlo Magno, viveva in Cina in una grotta poco lontana da Kiu-kiang, non lungi dalle grandi fabbriche di porcellana dove ventimila operai provvedono da molti secoli ai bisogni della Cina intera. Nelle colline a Sud di questa città, vicino alla città di Nan-kang, nel Kiang-si, in questa grotta, il monaco, accompagnato da un cervo bianco addomesticato, insegnava a numerosi discepoli.
  </p>
  
  <p>
  Tre secoli dopo, in questa grotta, in mezzo ad un giardino di cui essa formava, e forma tuttora, un punto di singolare bellezza, sorgeva un’accademia, un collegio ricco già di un migliaio di volumi stampati, donati dagli imperatori della dinastia Sung.
  </p>
  
  <p>
  Nel 1181, in questa grotta del Cervo Bianco (<i>Pai-lu t’ung</i>) due filosofi cinesi facevano una lunga discussione filosofica, dopo la quale si separavano, conservando ognuno le sue idee.
  </p>
  
  <p>
  Uno di essi Chu Hsi (1130-1200), confuciano ardente, aveva dapprima cercato nelle dottrine della sua scuola l’appagamento del suo spirito. Dopo aver in un breve periodo della sua giovinezza sentito l’attrazione del buddismo, finiva col respingerlo, non senza però riceverne una traccia durevole; e si irrigidiva in una dura, aspra e intransigente contemplazione dei classici. Compilò un compendio di storia della Cina, che si studia ancor oggi; si occupò di biografia e di epigrafia. Scrisse trattati di cosmologia, di morale. I suoi discepoli raccolsero in un centinaio di volumi non solo le sue opere scritte, ma riferirono con diligenza l’insegnamento orale del maestro.
  </p>
  
  <p>
  Per sette secoli l’insegnamento di Chu Hsi regnò nelle scuole, non solo della Cina, ma anche in quelle del Giappone; sono i suoi commenti che hanno servito di base alle versioni dei classici cinesi del secolo XIX, dovute all’inglese Legge, all’italiano Zottoli ed al francese Couvreur. Soltanto nel 1906, con l’abolizione degli esami di Stato, le dottrine di Chu Hsi uscivano dalle scuole cinesi. Erano uscite nel 1868 da quelle del Giappone, dopo la grande restaurazione imperiale che aveva avvicinato il Giappone all’Europa.
  </p>
  
  <p>
  L’altro interlocutore in quella grotta, Lu Hsiang-shan (1140-1192), scrittore forse meno brillante, ma pensatore più acuto e profondo, era riuscito vinto, nell’opinione dei contemporanei in quella discussione, alla quale probabilmente assistevano soltanto pochi scolari. Di essa abbiamo fedeli e precisi resoconti negli epistolari e negli scritti di questi due filosofi.
  </p>
  
  <p>
  Lu Hsiang-shan sosteneva che l’educazione, che la scienza non è qualche cosa che ci è trasmesso dall’esterno. Sosteneva che la formazione del pensiero è un’opera individuale; che la riflessione, la meditazione interna, è la sola via del sapere; che è inefficace, quando questa manchi, ogni insegnamento ulteriore. Questa tesi che io ora semplifico un po’, per renderla intelligibile con parole nostre, non è molto lontana, se non nel rigore delle affermazioni, almeno nell’efficacia che essa ebbe nella storia della Cina, dall’idealismo europeo del secolo XIX. Ne vedremo presto lo svolgimento.
  </p>
  
  <p>
  Un secolo dopo entrano in Cina i Mongoli, con Kubilai, l’imperatore cavalleresco, amico e protettore di Marco Polo. Con Kubilai entra in Cina dal Tibet e dalla Mongolia il lamaismo. Un lama tibetano, Phagspa, per incarico dell’imperatore inventa una scrittura fonetica per il cinese, derivata dall’alfabeto sanscrito. Dura poco, come durano poco i tentativi moderni di missionari cattolici e protestanti e quelli più recenti dei rivoluzionari cinesi, di sostituire una scrittura alfabetica alla scrittura ideografica.
  </p>
  
  <p>
  Nel 1283 un letterato cinese Wen T’ien-hsiang moriva in carcere, condannato a morte, per non aver voluto giurare fedeltà all’imperatore mongolo, dopo essere stato ministro dell’ultimo imperatore della sconfitta dinastia Sung. Egli aveva detto: «<cite><i>Sono stato ministro di un re. Non posso servire due padroni; desidero soltanto di morire</i></cite>». La sua morte tragica per obbedire al concetto di quella virtù che i Cinesi chiamano <i>chung</i>, lealtà, che è la parola astratta da essi più comunemente adoperata ove noi adoperiamo invece quella di amor patrio, destò l’ammirazione dei suoi stessi giudici. Marco Polo fu testimonio (non giudice, come qualcuno a torto, e forse con una punta di malignità, volle dire) di quella scena, che è impressa, attraverso i testi scolastici, nell’anima di tutti i bambini cinesi di oggi. Wen T’ien-hsiang scrisse in carcere alcune pagine nobili ed elevate, riprodotte in tutte le antologie. Scrittore elegante ed appassionato, aveva combattuto per molti anni come generale contro i Mongoli. Ma essi, cavalieri abili e guerrieri coraggiosi, erano immensamente superiori alle truppe cinesi, composte di agricoltori pacifici, non addestrati all’arte della guerra.
  </p>
  
  <p>
  Durante la dinastia mongola, i romanzi storici, i drammi e le novelle, diffuse nel popolo dalla stampa, alimentavano e preparavano la riscossa dal giogo straniero.
  </p>
  
  <p>
  Nel 1368 un frate buddista, gettata la tonaca, si mette a capo di una banda di insorti e diventa uno dei più grandi imperatori della Cina, il fondatore di una nuova dinastia, quella dei Ming, che doveva durare fino al 1644, fino alla nuova invasione manciù.
  </p>
  
  <p>
  Durante questa dinastia si compilavano in Cina monumentali enciclopedie, si riproducevano e si commentavano i classici.
  </p>
  
  <p>
  Nel 1515, presso a poco, quando Raffaele Perestrello, un parente della moglie di Colombo, di origine italiana, ma a servizio dei portoghesi, sbarcava in Cina, giungendovi dall’Europa per mare, in quella stessa <i>grotta del Cervo Bianco</i> di cui abbiamo poco fa parlato, un altro filosofo cinese allora quasi inosservato, ma oggi celebre in Cina ed in Giappone, Wang Yang-ming (1472-1528) spiegava ai discepoli la dottrina di Lu Hsiang-shan. Uomo di idee larghe ed aperte, considerava il buddismo ed il taoismo come manifestazioni religiose non incompatibili con la filosofia confuciana; l’uomo civile, egli diceva, è come il padrone di casa di un padiglione con tre stanze: il padrone invita nella camera di sinistra il Budda, riceve in quella di destra Lao-tze ed egli, confuciano, sta nella camera di mezzo. Le sue opinioni tolleranti ed aperte, in opposizione con l’intolleranza della dottrina delle scuole, permise alcuni decenni dopo, a Matteo Ricci, di trovare studiosi cinesi che accolsero, con simpatia dapprima, e poi abbracciarono, la religione cristiana da lui predicata. I libri di Wang Yang-ming rimasero però fuori dell’insegnamento ufficiale; si diffusero invece lentamente tra gli studiosi e gli eruditi indipendenti della Cina e del Giappone nei secoli successivi.
  </p>
  
  <p>
  Durante la dominazione manciù (1644-1911), l’insegnamento ufficiale della Cina andò sempre più decadendo. Gli esami di Stato, allorchè furono per la prima volta istituiti, verso la fine della dinastia Sung, intorno al mille, abbracciavano non soltanto le dottrine confuciane, ma altresì la storia e la geografia, poichè i Cinesi, salvo qualche rara eccezione, non diedero mai importanza allo studio delle altre scienze. Ma nel secolo XVIII e XIX gli esami divennero soltanto gare di vuote e sottili esercitazioni retoriche. Se ne può avere un’idea leggendo come essi si svolgevano, nella seconda metà del secolo XIX, nel V volume del <span lang="la"><i>Cursus Literaturae Sinicae</i></span> di Angelo Zottoli.
  </p>

</body>
</html>
