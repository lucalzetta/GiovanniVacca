<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Ideali della Cina moderna, di Giovanni Vacca</title>
  <link href="../Styles/Style0001.css" rel="stylesheet" type="text/css"/>
</head>

<body>

  <p>
Ogni europeo che legge ogni giorno le notizie che ci giungono dalla Cina, in cui si parla di partito nazionalista, di repubblica cinese, di insurrezioni bolsceviche, di proclamazione di un impero manciù, è costretto a domandarsi: che cosa vogliono, che cosa pensano, a che aspirano i trecento o quattrocento milioni di uomini che oggi vivono in Cina?
  </p>
  
  <p>
  Uno studioso europeo, anche se da qualche decennio studia la Cina, non può dare risposte precise a queste domande. Ma, se ha studiato, con pazienza, con simpatia, se si è persuaso che i Cinesi sono uomini come noi, che hanno le stesse nostre attitudini ad amare ed odiare, a ricordare e a dimenticare, può riuscire a dare un’idea delle aspirazioni, delle credenze e delle opinioni dei Cinesi d’oggi.
  </p>

  <p>
  I meravigliosi progressi della scienza e della tecnica li avvicinano a noi, ogni giorno più. Essi cercano oggi di capire ciò che noi siamo. Essi saranno domani ciò che noi avremo voluto, amici degli amici, diffidenti o nemici di chi non li capisce o li fraintende.
  </p>
  
  <p>
  Sono uomini come noi, che come noi vivono del loro passato e dal passato traggono esempi, modelli ed eccitamenti.
  </p>
  
  <p>
  Gli ideali della Cina moderna stanno racchiusi e descritti nella loro letteratura, nella loro storia, proprio come i nostri nella nostra storia.
  </p>
  
  <p>
  Io mi propongo di darne ora un’idea sommaria, con la speranza di invogliare qualcuno dei miei uditori a completarla e precisarla.
  </p>
  
  
  <p>
  Mi si permetta qui un breve chiarimento.
  </p>
  
  <p>
  Nel corso di lingua e letteratura cinese, che forma parte integrante dell’insegnamento di storia e geografia dell’Asia orientale (è impossibile studiare la storia di un popolo senza conoscerne la lingua e la letteratura) da oltre un ventennio nell’Università di Roma, ho cercato e cerco di capire e di far conoscere la Cina d’oggi.
  </p>
  
  <p>
  Da un paio d’anni soltanto un illustre collega, che fu già mio allievo, Giuseppe Tucci, insegna ora religioni e filosofia dell’Asia Centrale e dell’Estremo Oriente nella nostra Università di Roma. Nel 1890 l’Italia aveva invece quattro insegnanti di cinese: due a Firenze (Carlo Puini il quale insegnava storia e geografia dell’Asia Orientale, e Antelmo Severini il quale insegnava lingua e letteratura Cinese e Giapponese), a Roma il professor Carlo Valenziani insegnava specialmente letteratura giapponese, e a Napoli Ludovico Nocentini, che fu poi chiamato a Roma, insegnava pure cinese e giapponese.
  </p>
  
  <p>
  Oggi in Europa, in ognuna delle grandi nazioni, Francia, Inghilterra, Germania, sono state istituite almeno una ventina di cattedre, e le nazioni minori, Olanda, Svezia, Belgio, hanno fondato nelle loro università numerose cattedre ed istituti specialmente dedicati a questi studi. Grandiosi musei e ricche biblioteche rendono facili questi studi; numerose borse di studio per cinesi ed europei, missioni scientifiche ed istituzioni scientifiche europee nei maggiori centri culturali della Cina, collaborano a quest’opera.
  </p>
  
  <p>
  Negli Stati Uniti è stata costituita una associazione degli insegnanti di cinese e giapponese nelle Università americane, la quale conta circa un centinaio di membri.
  </p>
  
  <p>
  Ma questo non basta. Credo che l’opera dell’Istituto per il Medio ed Estremo Oriente potrà rendere più efficaci questi insegnamenti, completandoli e rafforzandoli.
  </p>
  
  <p>
  Questa sera parlerò anzitutto, in modo un po’ frammentario, di alcuni aspetti della Cina del passato, che è necessario conoscere per capire la Cina d’oggi.
  </p>
  
  <p>
  Dirà alcuno: ma i nazionalisti moderni cinesi stanno rinnovando per intero le vecchie istituzioni imperiali decrepite e corrotte; i bolscevichi cinesi, seguendo i modelli europei, rinnegano ogni vestigio del passato, credenze religiose, istituzioni politiche e sociali. Se così fosse, soltanto la cronaca quotidiana potrebbe informare su ciò che sta accadendo di giorno in giorno; i libri non servirebbero. Come ha detto in un momento di pessimismo un celebre scrittore cinese, i libri non sono che un rifiuto del passato, che si può bruciare e dimenticare; aride ossa e carne corrotta di cadaveri inutili. Ma lo studioso risponde che non è così. La storia politica della Cina, nel secolo XIX e al principio del secolo XX, si è svolta in modo intelligibile, poichè anche in Cina pochi grandi uomini di Stato, pochi pensatori, hanno preparato, in lunghi anni di lavoro silenzioso, le vie ed i concetti che spingono gli uomini ad agire.
  </p>
  
  <p>
  Per capire l’opera di alcuni grandi ministri come Tseng Kuo-fan (1811-1872), Li Hung-chang (1822-1901), Chang Chih-tung (1835-1909), Yuan Shi-kai (m. nel 1916), Kang You-wei (1858-1927), Liang Chi-chao (1873-1929), occorre farsi prima un’idea dello svolgimento del pensiero della Cina del passato.
  </p>

</body>
</html>
